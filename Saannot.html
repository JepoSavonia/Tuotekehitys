
<div class="saanot-content-wrapper">

<h2>Muuttoilmoitus, vuokranmaksu</h2>
<p>
Aikaisintaan kuukautta ennen tai viimeistään viikon kuluttua tulomuuttopäivästä sinun pitää tehdä muuttoilmoitus maistraatille ja postille. Muuttoilmoitus tulisi tehdä ensisijaisesti sähköisesti www.muuttoilmoitus.fi tai puhelimitse 0295 535 535. Muuttoilmoituksen voi tehdä myös paperisella lomakkeella postissa tai maistraatissa.

Muista myös tehdä erillinen tulomuuttoilmoitus toimistolle, saat lomakkeen vuokrasopimuksen teon yhteydessä. Tämä erillinen muuttoilmoitus on välttämätön, jotta voit saada toimistolta esim. talonkirjaotteen opintotukihakemukseen tai todistaa asumisesi esim. huoltoliikkeelle ovenaukaisutilanteissa. Em. ilmoitukset pitää tehdä aina muutettaessa, vaikka muuttaisit viereiseen huoneistoon tai toiseen taloon. Poismuuttaessasi sinun tulee tehdä erillinen lähtöilmoitus toimistolle. Se on välttämätön poismuuttojen kontrolloimisessa ja lähetettäessä asuntoosi vielä tulevaa postiasi uuteen osoitteeseesi. Samalla voit ilmoittaa myös tilinumerosi takuumaksun palauttamista varten. Lomakkeet saat toimistolta.

Vuokra maksetaan toimistolta annetulla laskulla kuukauden viides (5.) päivä, kuten vuokrasopimuksessa on sovittu. Mikäli et ole saanut laskua tai se on hävinnyt, pyydä se toimistolta. Myöhästyneistä maksuista perimme korkoa yleisen viivästyskoron mukaan. Vuokranmaksuongelmissa tule neuvottelemaan toimistolle heti, koska jo kuukauden maksuviiveessä voit saada vuokrasopimuksen purkamis-/häätöhaasteen käräjäoikeuteen.
</p>

<h2>Vikailmoitukset, asunnon kunto, palovaroittimet, kulutukset</h2>
<p>
Vikailmoitukset voit ilmoittaa  toimistolle, kirjoittaa rapun ilmoitustaulun vikalistaan tai soittaa suoraan talohuollolle. Voit tehdä vikailmoituksen myös sähköisesti kotisivuillamme. Ilmoita kiireelliset päivystystapaukset (vesivuodot, tiputtavat hanat, vuotavat wc-pöntöt jne.) suoraan talohuollolle. Viat korjataan talon puolesta eli asukkaiden ei tarvitse maksaa vikojen korjausta, mikäli et ole tahallisesti vikaa aiheuttanut. Huom! mm. kylpyhuoneen lattiakaivojen puhdistus, lamppujen vaihto ym. kuuluu asukkaalle itselleen.

Asunnon siivous kuuluu asukkaalle itselleen. Soluasunnossa myös eteinen, yhteiskeittiö ja kylpyhuone kuuluvat soluasukkaiden yhdessä siivottaviksi. Talon puolesta siivotaan käytävät, raput, hissit, saunat ym. yleiset tilat. Kaikki asiaankuulumattomat jätteet siivoaa tekijä itse. Asunnot tarkastetaan aina edellisen vuokralaisen jäljiltä. Asumisaikanasi aiheuttamasi viat ja puutteet tulee korjata alkuperäiseen kuntoon ennen poismuuttoa. Huoneistojen korjaus- ja remonttitöistä (esim. seinien maalaaminen) on aina etukäteen sovittava vuokranantajan kanssa.

Kaikissa huoneistoissa on palovaroitin. Tarkista säännöllisesti palovaroittimen toiminta ja vaihda tarvittaessa sen paristo. Uuden pariston saat toimistolta. B-talon sekä A-talon kolmen hengen soluasuntojen palovaroittimissa ei ole paristoja (toimivat verkkovirralla).

Toimistolta voit hakea myös hehkulamput, loisteputket ja sytyttimet palaneiden tilalle. Ota palanut loisteputki tai lamppu mukaan, saat uuden sitä vastaan. Vaihtotyön tekee jokainen itse.

Vuokratalot toimivat aina ns. omakustannusperiaatteella eli asukkaat maksavat vuokrassa sen mitä käyttävät ja kuluttavat. Tämä kannattaa huomioida veden, sähkön ja lämmönkulutuksessa samoin kuin huoneistojen ja yhteisten kalusteiden ja koneiden kohtelussa. On hyvin tärkeää, että ilmoitat toimistolle pienetkin hanojen tiputukset, wc-pönttöjen vuotamiset, liian korkeat huonelämpötilat, ilkivallanteot yms.		
</p>

<h2>Järjestyshäiriöt</h2>

<p>
Hiljaisuusaika on klo 22.00-07.00. Häiriöistä kannattaa aina huomauttaa naapuria. Mikäli se ei auta tai et halua sitä tehdä, ilmoita merkittävät häiriöt suoraan poliisille 112. Kerro häiriöistä tms. ongelmista myös isännöitsijälle heti tuoreeltaan kirjallisesti toimisto@jepo.fi . Kerro minkälaista häiriötä, mihin aikaan, häiriköineet henkilöt (jos tunnet), asunto (jonka asukas tai vieraat häiriköineet) yms.
</p>

<h2>Pysäköinti, jätehuolto</h2>

<p>Pihassa on lämmitystolppapaikkoja yhteensä 127 kpl. Jonotus/varauslistat toimistolla. Tolppapaikat ovat kaikki maksullisia 8 €/kk ja autokatospaikka 12 €/kk (ilmoita erikseen, jos haluat myös katospaikkajonoon). Lämmitystolpat toimivat ns. termotakt -järjestelmällä, eli ne kytkeytyvät päälle, kun lämpötila on pakkasen puolella ja syöttävät virtaa jaksoittain ilman lämpötilan mukaan. Katospaikkojen yläpuolella olevien autopaikkojen lämmitystolpissa on erilliset kellokytkimet. Sisätilalämmittimien käyttö autoissa on kiellettyä. Jos sinulla ei ole tolppapaikkaa, voit pysäköidä muille vapaille paikoille, joita on muutamia mm. B-talon ympärillä. Retkeilijäntien ison pysäköintialueen päädyssä nrot 25 – 28 ja ylätasanteella paikat 140–144 ovat vieraspaikkoja.

Pysäköinti on sallittu vain merkityillä paikoilla. Talojen pihat ovat kokonaan pysäköintikieltoaluetta. Vastaavasti tolppapaikan varannut pitäköön aina autoaan siinä, eikä muualla pihalla. PYSÄKÖINTITILAA ON NIUKASTI. Jos jätät auton seisomaan esim. talveksi, niin älä jätä parkkipaikalle, sillä talvella pysäköintiahtaus lisääntyy entisestään. Talojen pihoihin/rappujen eteen saa ajaa vain huoltoajoja ja muuttoa tehdessä. Mikäli pysäköinti- ja ajorikkomuksia tavataan, virkavalta hoitaa laskutuksen. Lappuliisat vierailevat säännöllisesti.

A-, C ja H-talon jätekatos on A-talon sivulla, B- ja D-talon jätekatos Retkeilijäntien puoleisen pysäköintialueen vieressä.  C- ja H-talon välisellä pihalla on syväkeräyssäiliö (Molok) sekajätepusseille. Jätepaperit (lehdet yms.) kerätään syväkeräysastioihin, jotka ovat A-talon jätekatoksen vieressä, H-/C-talon pihatien varressa ja Retkeilijäntien jätekatoksen vieressä. Jätekatoksissa ovat ohjeet jätteiden lajittelusta ym. Vie roskapussit jäteastioihin, älä jätä käytävään, auloihin tai pihojen roskakoreihin. Katso lisäohjeet www.jatekukko.fi
</p>
</div>

